---
title: 'আমাদের সন্তান পর্ন দেখে!!! (শেষ কিস্তি)'
description: ''
date: 2018-08-31
redirect_from:
  - https://lostmodesty.com/amader-shontan-porn-dekhe-end/
tags:
  - আমাদের সন্তান পর্ন দেখে
  - ব্লগ"
hero: /uploads/wp-content-uploads-2018-08-3-1.jpg
---

এক সকালে আপনি আবিষ্কার করলেন যে আপনার সন্তান পর্নোগ্রাফি দেখে। প্রচণ্ড মানসিক আঘাত পেলেন। আপনার সন্তানের নিষ্পাপ পবিত্র মুখটা আপনার চোখের সামনে ভেসে উঠলো। আপনি কিছুতেই বুঝতে পারলেন না, আপনার শরীরের একটা টুকরো কীভাবে এ জঘন্য নেশায় আসক্ত হয়ে গেলো আর আপনি টেরও পেলেন না। এখন কী করবেন আপনি? ল্যাপটপ-পিসি ছিনিয়ে নেবেন? দুটো থাপ্পড় দিয়ে বকাঝকা করবেন? ঘর থেকে বের করে দেবেন ঘাড় ধরে, নাকি বিয়ে দিয়ে দেবেন? কীভাবে সন্তানকে ফেরাবেন সে নীল রঙের অন্ধকার জগত থেকে? লজ্জাজনক এ বিষয় নিয়ে কীভাবেই বা কথা বলবেন তার সাথে?

এসব জটিল সমস্যার সম্ভাব্য কিছু সমাধান নিয়ে আলোচনা করবো আমরা ইন শা আল্লাহ্‌।

১) প্রথমত ঘাবড়ে যাবেন না।

অধিকাংশ বাবামা-ই যে ভুলটা করে বসেন সেটা হল সন্তানকে পর্ন দেখা অবস্থায় হাতে নাতে ধরে ফেললে বা কোনভাবে বুঝতে পারলে যে তাদের সন্তান পর্ন দেখছে, রাগে হিতাহিত জ্ঞান হারিয়ে ফেলেন। এ ভুল কখনোই করবেননা। আপনার সন্তানকে আপনার সাথে মন খুলে কথা বলার সুযোগ দিন। আপনি রেগে গেলে সে পরবর্তীতে হয়তো আপনার চোখের আড়ালে অনেক কিছু করে বেড়াবে যা আপনি কোনদিন জানবেনও না। “শেষমেশ আমার ছেলের এ পরিণতি”, “এই শিক্ষা দিয়েছি তোমাকে”, “নিজের মুখ দেখাবা না আমার সামনে’’- এসব দয়া করে বলবেন না। একটু ধৈর্য ধরুন।

বিশ্বাস করুন, দোষী প্রমাণিত হবার পর আপনার বাচ্চার মধ্যে এক ধরনের অপরাধবোধ কাজ করবে। এ লজ্জাবোধ তার জন্য যথেষ্ট। তাকে বাড়তি লজ্জা দেবেন না অহেতুক ধমকে দিয়ে। মনে রাখবেন যৌনতা সংক্রান্ত কৌতূহল অস্বাভাবিক না। যৌন চাহিদা ও যৌনতা নিয়ে জানার আগ্রহ আমাদের সবার মাঝেই আছে। এটি আমাদের সহজাত ফিতরাত। আপনি নিজে থেকে আপনার সন্তানের সাথে এ বিষয়গুলো নিয়ে কথা বলেননি বা আপনার সাথে ওর কমিউনিকেশান গ্যাপ থেকে গেছে, পাশাপাশি চারপাশের যৌনতা তাড়িত পরিবেশের কারণে সে ভুল জায়গায় জ্ঞান আহরণ করতে গেছে।

আপনার সন্তান পর্নোগ্রাফির ফাঁদে পা দেওয়া এক নিরীহ শিকার মাত্র। আপনার সন্তান হয়তো তার বন্ধুদের বা অন্যকারো প্ররোচনায় আকৃষ্ট হয়ে তাদের মোবাইলে বা ল্যাপটপে পর্নোগ্রাফি দেখতে উদ্বুদ্ধ হয়েছে। পর্নোগ্রাফির বাজার যেভাবে ইন্টারনেট ছেয়ে গেছে তাতে এর বিধ্বংসী ও বিষাক্ত প্রকোপ থেকে বাঁচা কঠিন হয়ে দাঁড়িয়েছে। তাছাড়া যে ওয়েবসাইটগুলোতে অশালীন কিছু নেই সেগুলোতে যে সব বিজ্ঞাপন দেওয়া হয় তাও অনেক সময় পর্নোগ্রাফির দিকে টেনে নিয়ে যায়।

তাই আবারও বলছি, দয়া করে রাগ করবেন না। প্রথমে আপনার হয়তো ছেলে বা মেয়ের জন্য আফসোস হতে পারে। কিন্তু তারপরও যথেষ্ট সহানুভূতি নিয়ে সন্তানের সাথে কথা বলুন।তাকে বোঝান,“দেখো বাবা, আমার খারাপ লাগছে যে তুমি ওগুলো দেখেছো। বিশ্বাস করো আমি তোমার উপর রাগ করি নি। আমার রাগ তাদের উপর যারা এসব এভাবে ছড়িয়ে দিয়েছে তোমাদের মাঝে।”

আপনার সন্তানকে ভালমতো বোঝান যে যৌনতা নোংরা কিছু না। বাচ্চাদের যৌনতা সংক্রান্ত বাস্তবতা জানাতেই হবে। আর সেটা আপনার চেয়ে কে ওদের ভালোমতো জানাতে পারবে? লজ্জা করবেননা একদম! বয়স বাড়ার সঙ্গে সঙ্গে বাচ্চাদের মধ্যে যৌনতা নিয়ে কৌতূহল জাগবে।আপনি যদি আপনার সন্তানের সঙ্গে যৌনতা নিয়ে তাদের বয়সের সাথে যায় এমন পরিমিত আলোচনা না করেন তাহলে সে তার কৌতূহল মেটানোর জন্য অন্য কারো কাছে যাবে। সেটা হতে পারে বন্ধু, কাযিন, ইন্টারনেট। আর এখান থেকেই পর্ন আসক্তির সূচনা হতে পারে। সেই সাথে যৌন নিপীড়িত হবার সম্ভাবনাও।

আপনার বাচ্চার যৌন শিক্ষার জন্য কখনোই স্কুলের ওপর নির্ভর করে বসে থাকবেননা। সেই সাথে স্কুল থেকে আপনার বাচ্চাকে সেক্স এডুকেশান কোর্সে কি শেখানো হচ্ছে সেই দিকে কড়া নজর রাখুন, মাঝেমাঝে তার বই ঘেঁটে দেখুন।

সেক্স এডুকেশান নিয়ে পুরো বিশ্বে ভয়ংকর ষড়যন্ত্র চলছে। যৌন শিক্ষার নামে বাচ্চাদের বিকৃত এবং নিষিদ্ধ যৌনতার দিকে আকৃষ্ট করা হচ্ছে। কিন্ডারগার্ডেনের বাচ্চাদেরকেও রেহাই দেয়া হচ্ছে না। জার্মানিতে পাঁচ বছরের বাচ্চাদের শেখানো হচ্ছে কীভাবে কনডম ব্যবহার করতে হয়, কীভাবে অর্গাযম পেতে হয়\![\[1\]](https://www.blogger.com/blogger.g?blogID=606604752833102909#_ftn1)

সেক্স এডুকেশানের নামে কীভাবে বিশ্বজুড়ে কোটি কোটি নিষ্পাপ বাচ্চাদের জীবন ধ্বংস করে দেওয়া হচ্ছে তার ওপর অসাধারন গবেষণামূলক কাজ করেছেন ড. জুডিথ রাইযম্যান, তবে সমাজ যৌনায়িত করার এজেন্ডায় বিপক্ষে যাবে বলে মিডিয়ায় এ খবর গুলো উঠে আসছে না।

আমরা বিশেষ ভাবে অনুরোধ করবো ড. জুডিথ রাইযম্যানের ওয়েবসাইট থেকে নিচের ভিডিওটি দেখতে,

The War on Children: The Comprehensive Sexuality Education Agenda - http://bit.ly/2AxY487

এবং এ বইটি পড়ার জন্য,

Sex Education as Bullying - http://bit.ly/2AztXgu

আপনার বাচ্চাকে বোঝান যৌনতা আল্লাহ্‌র (সুবঃ) পক্ষ থেকে আমাদের জন্য একটি উপহার যার অধিকার বিয়ের মাধ্যমেই অর্জন করতে হয়। পৃথিবীতে বংশধারা টিকিয়ে রাখার পদ্ধতি এটি। এর মাধ্যমে আমরা আমাদের জীবনসঙ্গী বা সঙ্গিনীর সঙ্গে সুদৃঢ় ও অন্তরঙ্গ সম্পর্ক স্থাপন করতে সক্ষম হই। পরিবারের ভারসাম্য বজায় রাখতে আল্লাহ্‌র (সুবঃ) নির্ধারিত একটি পরিকল্পনা এটি। নিজেদের পশুবৃত্তিকে জাগিয়ে তোলার জন্য যৌনতা নয়। যদি আপনার ৮-১০ বছরে বয়েসি বাচ্চা পর্নোগ্রাফির ফাঁদে পা দিয়ে ফেললে, তাকে ভালো মতো বিষয়টি বুঝিয়ে বলুন।

“দেখো, আমি জানি তুমি যা দেখেছো তা দেখে প্রথমে তুমি ঘাবড়ে গিয়েছো, তোমার কাছে এসব মোটেও আনন্দের লাগে নি। তোমার বয়সের একজন ছেলে বা মেয়ের জন্য সেটাই স্বাভাবিক। এসবের সাথে মানিয়ে নেওয়ার বয়স এখনও তোমার হয় নি। তুমি কি জান যে আমাদের স্রষ্টাই আমাদের জন্য এ সিস্টেম তৈরী করে দিয়েছেন। কিন্তু, এটি শুধুমাত্র আম্মু আব্বুদের জন্যই যারা কেবল বিয়ের মাধ্যমেই এটি করতে পারেন। এটি খুব গোপন একটি বিষয়। আল্লাহ্‌ (সুবঃ) কখনই তা ঢাক-ঢোল পিটিয়ে করার আদেশ দেন নি। এরকম কাজ তিনি মোটেও পছন্দ করেন না। সবকিছুরই ভাল ও খারাপ আছে। সেক্স এর বেলাতেও তাই। সেক্সকে নিয়ে এরকম নোংরামি আমাদের স্রষ্টাকে রাগিয়ে তোলে।

দেখো, তুমি যেসব দেখছো তাতে তোমার দৃষ্টির হেফাজত হচ্ছে না। অথচ আল্লাহ্‌ (সুবঃ) কুরআনে আমাদের আদেশ করেছেন, দৃষ্টি এবং লজ্জাস্থানের হেফাজত করতে। তাঁর কথামতো চললে তিনি তোমাকে অনেক অনেক ভালবাসবেন। তিনি তোমাকে এমন এক জান্নাতে প্রবেশ করাবেন যেখানে তোমার মন যা চায়, তুমি তাই করতে পারবে। সেখানে তোমাকে হোমওয়ার্ক করতে হবে না, স্কুলে যেতে হবে না। তোমার যে কাজগুলো সবচেয়ে ভাল লাগে তুমি সেখানে তার সবকিছুই চাওয়া মাত্রই করতে পারবে।

আর আল্লাহ্‌র (সুবঃ) কথা অমান্য করে এসব দেখলে তোমাকে আল্লাহ্‌ (সুবঃ) জাহান্নামের আগুনে শাস্তি দিবেন। সেখানে শুধু কষ্ট আর কষ্ট । এবার বলো তুমি কোনটা চাও?”

আপনার সন্তানের বয়স যদি আরেকটু বেশি হয় তাহলে তাকে তার বয়সের সাথে সামঞ্জস্যপূর্ণ ভাবে বোঝান, কিন্তু কথার মূল টোন এরকম রাখার চেষ্টা করুন।

২) পরের ধাপটি হচ্ছে আপনার সন্তানকে পর্নোগ্রাফির ভয়াবহতা বোঝানো। এটা খুব, খুব গুরুত্বপূর্ণ। ওর যদি পর্নোগ্রাফির ক্ষতিকর দিক সম্পর্কে স্বচ্ছ ধারণা না থাকে তাহলে আজ হোক বা কাল হোক সে পর্ন ভিডিও দেখা শুরু করবেই করবে।

২০১০ সালে North London Secondary School এর ১৪-১৬ বছর বয়সীদের নিয়ে সার্ভে করা হয়। দেখা যায় যে শতকরা ৩০ জন ১০ বছর বা তার চেয়ে কমবয়সেই অনলাইনে পর্নোগ্রাফি দেখে ফেলেছে। শতকরা ৭৫ জন জানিয়েছে তাদের বাবা-মা কখনোই পর্নোগ্রাফি না দেখার ব্যাপারে তাদের সাথে আলোচনা করেননি।[\[2\]](https://www.blogger.com/blogger.g?blogID=606604752833102909#_ftn2)

আপনার সন্তানের সঙ্গে বিস্তারিত আলোচনা করুন। আপনার আলোচনাতে কী কী বিষয় উঠে আসবে বা আপনার উপস্থাপনা কেমন হবে সেটা নির্ভর করবে আপনার সন্তানের বয়সের ওপর। নিজে আপনার বাচ্চার সঙ্গে কথা বলতে লজ্জাবোধ করা উচিত না। নিরুপায় হলে আপনার বাচ্চাকে পর্নোগ্রাফির ভয়াবহতার ওপরে বই পড়াতে পারেন, ভিডিও দেখাতে পারেন। তবে নিশ্চিত করতে হবে যে সে পর্নোগ্রাফির ভয়াবহতার ওপর স্বচ্ছ একটা ধারণা পাচ্ছে।

৩) আপনার সন্তানকে পর্ন আসক্তি কাটানোর জন্য মোটিভেট করা শুরু করুন। এই বইয়ে দেওয়া টিপস গুলো ফলো করতে বলুন।

৪) আপনার সন্তানকে পারতপক্ষে একা থাকতে দেবেন না, বিশেষ করে অলস সময়ে। কারণ অলস সময়ই পর্নগ্রাফিতে আসক্ত হবার অন্যতম কারন।

তাকে নানা ধরনের খেলাধুলা বা প্রোডাক্টিভ কাজে ব্যস্ত রাখুন। ভিডিও গেইমস থেকে যতোটা পারুন দূরে রাখুন। অনলাইন ভিডিও গেইমসের পপ আপ অনেক সময়ই পর্ন সাইটের সন্ধান দিয়ে দেয়। তাকে নিয়ে ঘুরুন বা পারলে প্রতি সপ্তাহে একাবার ফ্যামিলি ট্রিপে বের হন। ওকে সময় দিন।

ফিরিঙ্গিদের অন্তঃসারশূন্য সভ্যতার চাকচিক্যে আমাদের চোখ ধাঁধিয়ে গিয়েছে। তাদের মতো হওয়াটাকেই আমরা আমাদের জীবনের পরমব্রত বানিয়ে ফেলেছি। দিনরাত টাকা, স্ট্যাটাস আর ক্যারিয়ারের পেছনে ছুটতে ছুটতে পরিবারকে সময় দেয়ার সুযোগ হয় না আমাদের। মমতাময়ী মা’রাও আজকাল সন্তানের বুক ভাঙ্গা কান্নাকে ভুলে স্বাধীন হবার মিথ্যে আশায় ঘরের বাইরে অফিস আদালতে চাকরি করতে চলে এসেছেন।। সন্তান মানুষ হচ্ছে বুয়ার কাছে। বাবা মা ক্যারিয়ারের দোহাই দিয়ে সন্তানকে স্নেহ, মমতা, আদর ভালোবাসা থেকে বঞ্চিত করে সেই শূন্যস্থান পূরণ করছেন ইলেক্ট্রনিক গ্যাজেটস, খেলনা, দামী জামা কাপড় আর এক আকাশ স্বাধীনতা দিয়ে। সেই স্বাধীনতা ইট-কাঠ-পাথরের খাঁচায় বন্দী বাচ্চাদের বানাচ্ছে পর্ন আসক্ত কিংবা মাদকাসক্ত।

ছোট বেলায় আমি ভাত খাওয়া নিয়ে আমার মাকে আমি অনেক জ্বালিয়েছি। মা কতো কষ্ট করে, ধৈর্য ধরে, ডালিমকুমারের গল্প শুনিয়ে, কাঠবিড়ালী আর পেয়ারা গাছের পাতার আড়ালের বুলবুলি দেখিয়ে ভাই খাইয়েছে। এরকম গল্প আমাদের জেনারেশানের প্রায় প্রত্যেকটি ছেলেমেয়ের। এই যুগের চাকরিজীবী মায়েরা সারাদিন তো সন্তানদের তাদের স্নেহ,ভালোবাসা থেকে বঞ্চিত করেন, দিনশেষে ঘরে ফিরলেও সেই গল্পের তেমন কোন পরিবর্তন হয়না। হয়তো সারাদিন আপনার সন্তান চাতক পাখির মতো আপনার জন্য অপেক্ষা করে থাকে। কিন্তু ক্লান্ত শরীরে খুব বেশীক্ষণ আপনি তাকে সময় দিতে পারেননা। ভাত খেতে না চাইলে কার্টুনের সামনে বসিয়ে দেন। সন্তানের হাতে ইলেক্ট্রনিক গ্যাজেট ধরিয়ে দিয়ে আপনি বিশ্রাম নেন। ধীরে ধীরে তার ছোট্ট মনটাতে ক্ষত সৃষ্টি হতে থাকে। গ্যাজেট আসক্তি তাকে বানিয়ে দেয় পর্ন আসক্ত।

একটু স্থির হয়ে বসে ঠান্ডা মাথায় চিন্তা করুন। কেন আপনি রাত দিন উদয়াস্ত পরিশ্রম করছেন? কেন টাকার পেছনে ছুটছেন? টাকার জন্যই কি বেঁচে থাকা নাকি বেঁচে থাকার জন্য টাকা? আপনার সন্তানকেই যদি আপনি সময় দিতে না পারেন, আপনার সন্তানকে মানুষের মতো মানুষ করতে না পারেন, তাহলে এতো টাকা পয়সা, ক্যারিয়ার দিয়ে কী করবেন? বোন আপনারা স্বাধীন হয়ে, অর্থনৈতিকভাবে স্বাবলম্বী হয়ে কী করবেন যদি আপনার দেহের একটি অংশ মনে মনে আপনার ওপর অভিমান নিয়ে সারাজীবন পার করে দেয়, আপনাকে ঘৃণা করে?

ও কার সঙ্গে মিশছে, কোথায় যাচ্ছে এগুলো খেয়াল করুন। বন্ধুবান্ধব বা অন্য কেউ ওকে পর্র্ন দেখার জন্য জোরাজোরি করলে কীভাবে টেকনিক্যালি “না” বলতে হবে শেখান। কাযিনদের সাথে ও কী নিয়ে গল্প গুজব করে সেগুলো কথায় কথায় জানুন। ছোট থেকেই ওকে পর্দা করাতে, নজরের হেফাযত করতে অভ্যস্ত করে তুলুন। বিপরীত লিঙ্গের কাযিন বা বন্ধুদের সঙ্গে পর্দা করার জন্য উৎসাহিত করুন। অনেক বাবামা’ই এটাকে গুরুত্ব দেন না । ভাবেন ওরা তো নিজের ভাইবোনের মতোই, তাছাড়া ছোট মানুষ...সমস্যা কী?

বিশ্বাস করুন, পর্ন আসক্তি তো বটেই, যিনার মতোর ভয়ংকর পাপের দিকে টেনে নিয়ে যেতে পারে বিপরীত লিঙ্গের কাযিন বা বন্ধুদের সাথে অবাধ মেলামেশা। ভুরি ভুরি উদাহরণ রয়েছে। মামী, চাচী এই ধরণের গাইরে মাহরামদের সাথেও যেন সে পর্দা মেনে চলতে পারে সেটাও আপনাকে নিশ্চিত করতে হবে। কাজের মেয়ের ব্যাপারেও সাবধানতা অবলম্বন করতে হবে। ঘনঘন অন্য কারো বাসায় রাতে থাকতে চাইলে ভালোমতো খতিয়ে দেখতে হবে ব্যাপারটা কী। ওর শোয়ার বিছানা আলাদা করে দিতে হবে। অন্য কারো সঙ্গে ও বিছানা শেয়ার করবে না। এগুলোর অনেককিছুই আপনার কাছে বাড়াবাড়ি মনে হতে পারে। কিন্তু বাস্তবতা সম্পূর্ণ আলাদা। এই বিষয়গুলো না মেনে চলার কারণে কতো মানুষ যে যৌন নিপীড়নের শিকার হয়েছে, পর্ন আসক্ত কিনবা বিকৃত যৌনাচারে অভ্যস্ত হয়েছে তার ইয়ত্তা নেই।

৫) তাকে মুসলিম ইতিহাসের হিরোদের সঙ্গে পরিচিয় করিয়ে দিন। রাসুলুল্লাহ (সাঃ) সাহাবী (রা.), সালাফগণ, নুর উদ-দ্বীন জঙ্গি, সালাহ উদ-দ্বীন আইয়ুবী, তারিক বিন যিয়াদ, মুহাম্মদ বিন কাসিমদেরকে যেন সে রোল মডেল হিসেবে নেয় সে চেষ্টা অব্যাহত রাখুন। আপনার সন্তানের রোল মডেল যদি হয় বলিউড, হলিউডের চরিত্রহীন নায়ক-নায়িকা, কিংবা কোন স্পোর্টস পারসোনালিটি তাহলে তার নৈতিকতার বোধের অধঃপতন এবং পর্ন মুভিতে প্রায় অবশ্যাম্ভাবী হয়ে দাঁড়াবে, পাশপাশি পর্ন আসক্ত হয়ে গেলে সে আসক্তি কাটিয়ে ওঠাও হবে দুঃসাধ্য।

৬) বাসায় এমন কিছু রাখবেননা যা পর্নোগ্রাফির দিকে ধাবিত করে। প্রথম আলোর "নকশা", “আনন্দ” কিংবা দৈনিক বিনোদনা পাতা, “সানন্দা’’, “আনন্দলোক” বা এধরণের ম্যাগাযিনও না। আইটেম সং, মিউযিক ভিডিও, বলিউড এবং হলিউডের সিনেমা - এগুলোও আপনার সন্তানের পর্নোগ্রাফিতে আসক্ত হয়ে যাবার কারণ হয়ে দাড়াতে পারে।

৭) বাসায় যে পিসি বা ল্যাপটপ আপনি আপনার সন্তানকে ব্যবহার করতে দিচ্ছেন তা ড্রয়িং রুম বা এমন কোন রুমে সরিয়ে নিন যেখানে আসতে যেতে সকলের চোখ একবার হলেও পড়বে।

৮) ইন্টারনেটে আপনার সন্তান কী পরিমাণ সময় কাটাবে তা নির্ধারিত করে দিন।

৯) আপনার সন্তানকে সোমবার এবং বৃহস্পতিবার নফল রোজা পালনের জন্য উৎসাহিত করুন। এটি যৌন প্রবৃত্তিকে নিয়ন্ত্রণে রাখার জন্য রাসূলুল্লাহর (সাঃ) জানিয়ে দেয়া পদ্ধতি।

১০) চাইলে সন্তানের জন্য বিয়ের ব্যবস্থা করতে পারেন। বিয়ে পর্ন/মাস্টারবেশন আসক্তির পুরোপুরি সমাধান নয়, এ নিয়ে আমরা আগেই আলোচনা করেছি। তবে আসক্তির মাত্রা কমানোর জন্য এবং যারা এখনো আসক্ত নয় তাদের আসক্ত হওয়া থেকে বাঁচিয়ে রাখতে পারে বিয়ে।

১১) প্রচুর পরিমাণ দু’আ করুন। দান সাদকাহ করুন।

১২) পর্ন ওয়েবসাইটগুলো ব্লক করার সফটওয়্যার বা অ্যাপ্স ব্যবহার করুন। “বিষে বিষক্ষয়”(http://bit.ly/2Gr4L08) শিরোনামের লেখায় এ নিয়ে আরো বিস্তারিত আলোচনা পাবেন।

১৩) আপনার সন্তানকে পর্ন আসক্তি কাটানোর জন্য কিছুটা সময় দিন। একবারেই হুট করে সে পর্ন দেখা ছেড়ে দিতে পারবেনা। সময় লাগবে। ট্রিটমেন্টের সময় পর্ন দেখা অবস্থায় তাকে হাতেনাতে ধরে ফেললেও রাগারাগি করবেননা।

সর্বোপরি আল্লাহ’র (সুবঃ) ওপর তাওয়াক্কুল করতে হবে। আল্লাহর কাছে দু’আ করতে হবে কাছে প্রচুর।

(শেষ)

পড়ুন-

মৃত্যু? দুই সেকেন্ড দূরে! (প্রথম পর্ব): [https://bit.ly/2OcDLF9](https://bit.ly/2OcDLF9)

আমাদের সন্তান পর্ন দেখে!!! (প্রথম কিস্তি): [https://bit.ly/2CMF4sV](https://bit.ly/2CMF4sV)

আমাদের সন্তান পর্ন দেখে!!! (দ্বিতীয় কিস্তি): [https://bit.ly/2N6WIMF](https://bit.ly/2N6WIMF)

হৃদয়ের ঋণ (প্রথম কিস্তি)- [https://bit.ly/2MmESA9](https://bit.ly/2MmESA9)

হৃদয়ের ঋণ (শেষ কিস্তি)- [https://bit.ly/2NHUza4](https://bit.ly/2NHUza4)

রেফারেন্সঃ

[\[1\]](https://www.blogger.com/blogger.g?blogID=606604752833102909#_ftnref1) Outrage as five-year-olds get sex-education book on how to achieve orgasms and put on a condom in Germany - http://dailym.ai/2jf0WkG

[\[2\]](https://www.blogger.com/blogger.g?blogID=606604752833102909#_ftnref2) Put Porn In Its Place - http://bit.ly/2CxPxnJ
