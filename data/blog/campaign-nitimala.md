---
title: ক্যাম্পেইন করার সাধারন কিছু নীতিমালা
description: ''
date: 2022-06-22T18:00:00Z
redirect_from: []
tags:
  - ক্যাম্পেইন
hero: '/uploads/289553824_3162863483928750_1755704155780913359_n.png'
---

ক্যাম্পেইন ও অনলাইন গ্রুপ এবং পেইজ মেইন্টেইন করার বিষয়ে Lost Modesty টিমের পক্ষ থেকে সাধারন কিছু নীতিমালা

আলহামদুলিল্লাহ! আল্লাহ (সুবঃ) তাঁর নগণ্য বান্দাদের নিয়ে তাঁর দ্বীনের কাজ করিয়ে নেন। তিনি আপনাদের দয়া করে পছন্দ করেছেন খুবই অবহেলিত এই কাজের জন্য। আমরা তাঁর কাছেই সাহায্য চাই, এবং আমরা এই সুধারণা রাখি আপনাদের এই কাজের বিনিময়ে তিনি আপনাদের ক্ষমা করে দিবেন। আপনাদের সকল গোপন ও প্রকাশ্য পাপ ক্ষমা করে দিয়ে তাঁর জান্নাতে ঠাঁই দেবেন।

• লস্টমডেস্টি একটি সম্পূর্ণ অরাজনৈতিক, অলাভজনক, স্বেচ্ছাসেবী, সচেতনতামূলক উদ্যোগ। আমাদের একমাত্র চাওয়া হলো আমরা যেন পর্ন আসক্ত মানুষগুলোর পাশে সাহায্য সহানুভূতি নিয়ে দাঁড়াতে পারি। আপনারাও আল্লাহ্‌ সুবহানাহু ওয়া তায়ালার ইচ্ছায় পর্ণ ও অশ্লীলতায় আসক্ত মানুষদের পাশে এসে দাঁড়িয়েছেন। আপনাদের প্রতি অনুরোধ আপনাদের প্ল্যাটফর্ম ব্যবহার করে অর্থনৈতিক কোনো সুযোগ সুবিধা অর্জন বা একে ব্যবসায়িক কোন উদ্যোগের সাথে যুক্ত করার চেষ্টা করবেন না। পর্ন আসক্তদের সাহায্য করতে গিয়ে এই দুনিয়ায় আপনি যে কষ্টটুকু করছেন, ইনশা আল্লাহ্‌ তার সবটুকু বিনিময় আপনি আল্লাহর (সুবঃ) কাছ থেকে পাবেন।

• আমরা নিজেরা ডোনেশন নিই না। বাহিরের কোনো ভাই/বোনদের নিকট থেকে ডোনেশান নিতে আমরা নিরুৎসাহিত করি। বাবা মা, আত্মীয়স্বজন, এদের কাছ থেকে টাকা নিয়ে শুরু করতে পারেন। একটা লিফলেটের দাম ২ টাকার আশেপাশে। ২০০ টাকার মতো হলেই আনুষঙ্গিক সকল খরচ সহ ৫০/৬০ জন মানুষের হাতে লিফলেট পৌঁছানো যায়।

যদি কোনো ভাই/বোনের কাছ থেকে ডোনেশন নিতেই হয় তাহলে অবশ্যই স্বচ্ছতা বজায় রাখবেন। কার কাছ থেকে কতো টাকা নিয়েছেন এবং কীভাবে কতো টাকা খরচ করেছেন এটার পাই টু পাই হিসেব রাখবেন ইনশা আল্লাহ্‌। মাইক্রোসফট এক্সেলে বা গুগল ডকে খুব সহজে এ ধরণের হিসাব রাখা যায়। টাকাপয়সার বিষয় আমানত। কিন্তু দুঃখজনকভাবে আমাদের দেশের মানুষের মধ্যে টাকাপয়সা সংক্রান্ত বিষয়ে নানাধরণের ত্রুটিবিচ্যুতি দেখা যায়। এমনকি দ্বীনদারদের মধ্যেও। এই ব্যাপারে আল্লাহকে ভয় করুন, এবং যথাসম্ভব স্বচ্ছতা বজায় রাখুন। এছাড়া আমরা উৎসাহিত করি সরাসরি টাকা না নিয়ে ক্যাম্পেইন, সেমিনার ইত্যাদির জন্য প্রয়োজনীয় সামগ্রী যেমন-লিফলেট, বই, টিশার্ট, গিফট ইত্যাদি সরাসরি দাতাদের মাধ্যমে কিনে নিতে।

নির্ঝঞ্জাট ক্যাম্পেইন করার জন্য আর্থিক স্বচ্ছতা খুবই জরুরী। আবারো বলি, হিসেব স্বচ্ছ রাখবেন আল্লাহ্র ওয়াস্তে। আখিরাতের পাশাপাশি দুনিয়াবি অনেক জটিলতাও এতে করে সহজ হয়ে যাবে ইন শা আল্লাহ।

• পর্ন, হস্তমৈথুন, যিনা, হারাম রিলেশন, সমকামিতা, যৌনতার পশ্চিমা বিকৃত ধারণা, বিয়ে, স্ক্রিন আসক্তি, সামাজিক অবক্ষয়, অশ্লীলতা, মানসিক স্বাস্থ্য, আকাশ সংস্কৃতির আগ্রাসন—এই বিষয়গুলো নিয়েই আমাদের কাজকারবার। এই টপিকগুলোর বাইরের কোনো টপিকে লস্ট মডেস্টি কাজ করবে না। তার মানে এই না যে এই টপিকের বাইরে অন্য কোন গুরুত্বপূর্ণ টপিক নেই। আছে, আরো অনেক গুরুত্বপূর্ণ টপিক আছে। কিন্তু তা আমাদের মূল ফিল্ডের বাইরে। সব কাজ তো আর সবার পক্ষে করা সম্ভব না। সবকিছুতে একসাথে কাজ করতে গেলে দিন শেষে কোনদিকেই আগানো যায় না।

• স্কুল কলেজ বিশ্ববিদ্যালয়, মসজিদ মাদ্রাসা, কোচিং সেন্টার ইত্যাদি যে স্থানেই হোক না কেন সংশ্লিষ্ট কর্তৃপক্ষের অনুমতি নিয়ে নিবেন ইন শা আল্লাহ্‌। গেটের বাইরে লিফলেট বিতরণ করার ইচ্ছা করলেও স্কুল কর্তৃপক্ষের অনুমতি নিয়ে নিলে ভালো হয়। জোর করে, পাওয়ার খাটিয়ে কিছু করবেন না।

• কখনোই ছেলেমেয়ে একসাথে ক্যাম্পেইন করবেন না। ছেলেরা ছেলেদের নিয়ে সেমিনার করবেন, বোনেরা বোনদের নিয়ে।একান্ত প্রয়োজনে যোগাযোগ করতে হলে অবশ্যই মাহরামের মাধ্যমে করতে হবে।

• ক্যাম্পেইন করার সময় একটু মাথা খাটিয়ে কথা বলা দরকার। শ্রোতার অবস্থা অনুযায়ী কথা বলা ভালো দা’ঈর বৈশিষ্ট্য। আপনাকে এমন ভাবে এবং এমন ভাষায় কথা বলতে হবে যা আপনার সামনে থাকা শ্রোতা বুঝতে পারবে। যখন স্কুলের ছাত্র ছাত্রীদের নিয়ে করবেন তখন একরকম হবে আলোচনা, কলেজ বা ভার্সিটির ছাত্রছাত্রীদের জন্য একরকম আবার অভিভাবকদের জন্য একরকম। পর্ণ আসক্তি নিয়ে কথা বলার সময় একরকম আবার হারাম রিলেশন নিয়ে কথা বলার সময় একরম। সেমিনার বা ক্যাম্পেইন করার সময় কী বলবেন তা প্যামফ্লেটে থেকে ধারণা পাবেন ইনশা আল্লাহ্‌। পাশাপাশি অন্যান্য লেখাগুলো পড়লেও ভালো ধারণা পাবেন ।

• মুক্ত বাতাসের খোঁজে বইটি খুব ভালোমতো পড়া থাকতে হবে। সেই সঙ্গে প্রয়োজনীয় লিংক শিরোনাম লেখার সেমিনার/ক্যাম্পেইন অংশে যে লেখাগুলোর লিংক দেওয়া আছে সেই লেখাগুলোও।

• আসক্তদের কীভাবে সাহায্য করবেন সে ব্যাপারে সাধারণ কিছু টিপস দিয়ে আমরা বেশ কিছু লেখা তৈরি করেছি- এগুলো প্রয়োজনীয় লিংক শিরোনামের লেখায় দিয়ে দেওয়া হলো। এই লেখাটি ক্রমাগত আপডেট হতেই থাকবে ইনশা আল্লাহ্‌। আপনারা পেইজে যোগাযোগ রাখবেন। এছাড়া মুক্ত বাতাসের খোঁজে গ্রুপের টপিক সেকশনে গেলেও আপনারা প্রয়োজনীয় লেখা পেয়ে যাবেন ইনশা আল্লাহ্‌- [https://www.facebook.com/.../lostmodesty.volunteers/hashtags](https://www.facebook.com/groups/lostmodesty.volunteers/hashtags?__tn__=-UK*F)

• যেসব ফিকহি বিষয়ে আলেমদের মধ্যে মতপার্থক্য আছে, সেগুলোর ব্যাপারে কেউ অফলাইন বা অনলাইনে প্রশ্ন করলে নিজে থেকে কোন উত্তর বা সিদ্ধান্ত দিবেন না, আলেমদের থেকে জেনে নিতে বলবেন। শুধুমাত্র স্পষ্ট হারাম (মিউজিক, সিনেমা, যিনা ইত্যাদি) বিষয়ে উত্তর জানাবেন। কোন বিষয় না জানলে সরাসরি বলবেন ‘জানি না, আলেমদের থেকে জেনে নিন’। আন্দাজের উপর ভিত্তি করে উত্তর দেয়া যাবে না। মাযহাব-মাসলাক (ঘরানা) নিয়ে দ্বন্দে জড়াবেন না ভাই। এই ধরণের তর্ক করার জন্য এই উদ্যোগ না। উম্মাহর ঐক্য খুবই জরুরী।

• অনলাইনে নিজেদের গ্রুপ পরিচালনা করার রুলস কেমন হবে সে ব্যাপারে ধারণা পাবার জন্য অনুরোধ করছি মুক্ত বাতাসের খোঁজে’র গ্রুপ রুলস পড়ে নেবার জন্য।

• ফ্রি মিক্সিং কঠোরভাবে এড়িয়ে চলতে হবে। ছেলেদের গ্রুপে মেয়েরা এড হবেন না। মেয়েদের গ্রুপে ছেলেরা এড হবেন না। এবং অবশ্যই গ্রুপে বিশেষ ভাবে মেম্বার এপ্রুভালের ব্যবস্থা থাকতে হবে। মানে হল যে কেউই যেন মেম্বার রিকোয়েস্ট এক্সেপ্ট করতে না পারে। বা কোনো বন্ধুকে এড করতে না পারে। অবশ্যই একজন এডমিন বা মডারেটরের অনুমতি যেন লাগে। মেম্বার রিকোয়েস্ট এপ্রুভ করার সময় অবশ্যই অবশ্যই ভালোমতো চেক করে নিবেন সে ছেলে না মেয়ে। ফিল্টার ব্যবহার করে এই কাজটা খুব সহজেই করতে পারেন। বিশেষ করে আপুরা খুব সাবধান থাকবেন। কিছু ছেলে ফেইক আইডি দিয়ে আপনাদের গ্রুপে ঢুকতে পারে। একটু সাবধান থাকবেন। কারো গতিবিধি সন্দেহজনক হলে সমানে ব্যান করে দিবেন। গ্রুপ চালানোর আগে নিশ্চিত করবেন যে পর্যাপ্ত সময় দিতে পারবে এরকম কয়েকজন মডারেটর আছে কি না। মডারেটর না থাকলে আগে রেডি করেন তারপর গ্রুপ করেন।

• প্রকাশ্যে নিজের অতীত গুনাহর কথা বলা আমরা সমর্থন করি না। শরীয়াহর শিক্ষা এবং বাস্তবতার আলোকে এটিই আমাদের কাছে সঠিক অবস্থান মনে হয়। কেউ যদি নিজের রিয়েল আইডি থেকে গোপন পাপের কথা স্বীকার করে তাহলে তাকে ইনবক্সে নক করে অনুরোধ করবেন যেন কমেন্ট ডিলিট করে ফেলেন। অনেকে নিজেদের রিয়েল আইডি থেকে পাপের স্বীকারোক্তি দেয়। এসব পোস্ট ভুলেও গ্রুপে এপ্রুভ করবেন না। দরকার হলে ইনবক্সে তাকে বিষয়টি বুঝিয়ে বলতে পারেন।

• কেউ কোনো পোস্টে হাহা রিএক্ট করলে বা অনাকাঙ্ক্ষিত কমেন্ট করলে প্রথমবার তাকে সতর্ক করে দিবেন। পরেরবার একই কাজ করলে গ্রুপ থেকে ব্যান করে দিবেন।

• অনলাইন বা অফলাইন কোনো অবস্থাতেই তর্কে না জড়ানোই ভালো।

• কোনো সময় মাথা গরম করা যাবে না। আক্রমনাত্মক হওয়া যাবে না। মারকাটারি, জ্বালাও, পোড়াও ভাংচুর টাইপের আচরণ করা যাবে না। ঠান্ডা মাথায়, দরদ দিয়ে ভালোবাসা দিয়ে সম্মান দিয়ে স্নেহ দিয়ে বোঝাতে হবে। ক্ষমতা প্রদর্শন করা যাবে না। মনে রাখবেন, এখানে আমরা মানুষকে সচেতন এবং সংশোধনের কাজ করছি। ইসলামী পরিভাষায় একে বলা যায় দাওয়াহ এবং ইসলাহ। এই ধরণের কাজে মানুষের প্রতি সহনশীল হয়ে এবং দরদ নিয়ে কথা বলতে হবে। আপনি একজন আন্তরিক শুভাকাংক্ষী হিসেবে মানুষের কাছে যাচ্ছেন। তার বিচার কিংবা সমালোচনা করতে যাচ্ছেন না। আপনি মানুষের কাছে যাচ্ছেন তার ভাই বা বোন হিসেবে। তার ওপরে থাকা কর্তৃপক্ষ হিসেবে না। আপনার কথায় ও আচরণে এ বিষয়টির প্রতিফলন থাকতে হবে।

• পেইজের ইনবক্সে ভাইদের যদি বোনদের সাথে কথোপকথনের দরকার পড়ে তবে খেয়াল রাখতে হবে যেন অপ্রয়োজনীয় কোনো বিষয় না আসে। যতোটুকু কথা বলা দরকার ততোটুকুই কথা যেন বলা হয়। এর বেশি না। অন্যকে সাহায্য করতে এসে নিজে ফিতনার মধ্যে পড়ে গেলে খুবই খারাপ হবে। পাশাপাশি পার্সোনাল আইডি থেকে ভাইয়েরা বোনদের সাথে বা বোনেরা ভাইদের সাথে যোগাযোগ করবেন না। শুনুন-[https://www.youtube.com/watch?v=x8U5iQOP1Ts](https://www.youtube.com/watch?v=x8U5iQOP1Ts)

• পেইজে এক্টিভ থাকবেন। প্রত্যেকদিন দুই/তিনটা করে পোস্ট দিতে পারেন।

• পোস্টের কন্টেন্ট হতে পারে আপনাদের নিজেদের লেখা, ছবি বা ভিডিও, ক্যাম্পেইনের আপডেট অথবা লস্টমডেস্টির অফিসিয়াল পেইজের কন্টেন্ট। ইসলাম বিকৃতকারী, সাহাবী রাদিয়াল্লাহু আনহুম ওয়া আজমাইন বা সালাফদের বুঝের বাহিরে গিয়ে ইসলামকে ব্যাখ্যা করে এমন অগ্রহণযোগ্য আলিমদের কখনোই প্রচার করবেননা। গ্রহনযোগ্য-অগ্রহনযোগ্যের বুঝ নিজের মতো করে ঠিক করলে হবে না, সালাফদের বুঝ অনুযায়ি করতে হবে। যেমন যারা নিয়মিত নারী-পুরুষ এক সাথে বসিয়ে নারী ও পুরুষদের বসার জায়গার মধ্যে কোন পর্দা ছাড়া ইসলামী প্রোগ্রাম করে (বাধ্য হয়ে এক দুই ক্ষেত্রে করেছেন এমন না) তাদের এ ধরণের আচরণ সালাফদের বুঝের আলোকে গ্রহনযোগ্য না। এধরনের আচরণকে উৎসাহিত করে কিংবা এই ধরণের আচরণের প্রতি শিথিলতা প্রদর্শন করে এমন দা’ঈ বা আলেমদের প্রমোট করবেন না।

• মাযহাব, মাসলাক, মানহাযগত পার্থক্য নিয়ে বিতর্ক এড়িয়ে চলবেন। এই উদ্যোগের সাথে এই বিষয়গুলো মেশানোর প্রয়োজন নেই।

• মেয়ে আছে (তা হিজাব ঢাকা হোক আর না হোক) এমন কোন ছবি বা ভিডিও শেয়ার করবেন না, তা যতই ভালো হোক না কেন। যদি কোনো কারণে একান্ত করতেই হয় তাহলে অবশ্যই ভালোমতো ব্লার করে নিবেন।

• বিনা অনুমতিতে কারও ছবি প্রকাশ করবেন না। ক্যাম্পেইনের ছবি আপলোড করার আগে ভালোমতো জেনে নিবেন যারা ছবিতে আছেন তারা অনলাইনে ছবি প্রকাশে আগ্রহী কিনা। মতামত জানা সম্ভব না হলে চেহারা ব্লার করে ছবি আপলোড করবেন ইনশা আল্লাহ্‌। ডিফল্ট নিয়ম হবে কারও ছবি প্রকাশ হলে চেহারা ব্লার করে দেয়া। অনেকেই চায় না তাদের ছবি এভাবে পাবলিকলি ছড়িয়ে যাক। যেহেতু পর্ণ, হস্তমৈথুন একটু স্পর্শকাতর বিষয়।

• পর্ন, মাস্টারবেশন নিয়ে মোটিভেশনাল পোস্ট দেয়ার সময় কোন কাফিরের উক্তি বা নাম ব্যবহার করা আমরা পুরাপুরি ডিসকারেজ করি। আপনি মোটিভেট করতে চান? কোরআনের আয়াত দিন, হাদিস উল্লেখ করুন। নবীজি (ﷺ) এর জীবনী, রাসুলদের জীবনী, সাহাবীদের জীবনী, পুর্ববর্তী সালাফদের থেকে অনুপ্রেরণা দিন। বিভিন্ন কাফির বক্তা এবং সেলিব্রেটিদের ভালো ভালো উক্তি থাকে। কিন্তু দেখা যায় তার এই গুনাহগুলো থেকে বের হয়ে আসার জন্য মোটিভেটিং ফ্যাক্টর হিসেবে এমন কিছুকে নিয়ে আসে যেগুলোর ক্ষেত্রে হয় ইসলামের জায়গা থেকে সুক্ষ কিছু সমস্যা থেকে যায় অথবা যেগুলো দিনশেষে স্থায়ী পরিবর্তন আনার জন্য যথেষ্ট না। এছাড়া কাফিরদের উক্তি ব্যবহার করতে গিয়ে দেখা যাবে আপনি হয়তো একজন মদখোর, মডেল/নায়ক/গায়ক বা সেকুলারিস্ট, নাস্তিক কে প্রমোট করে বসছেন। ভালো কাজ করতে গিয়ে হিতে বিপরীত হয়ে যাবে তাহলে।

• পেইজের ইনবক্স আপনার কাছে আপনার মুসলিম ভাই/বোনের আমানত। দয়া করে এই আমানতের খেয়ানত করবেন না। অনুমতি ছাড়া কখনোই কখনোই আবারো বলি কখনোই ইনবক্সের কথা অন্য কারো সঙ্গে শেয়ার করবেন না (নিজের ভাই, বন্ধু বা স্ত্রী/স্বামী যেই হোক না কেন)। স্ক্রিনশট দিয়ে ফেইসবুক বা গ্রুপে পোস্ট দিতে চাইলে অবশ্যই অনুমতি নিবেন। এবং সব পরিচয়, নামধাম ঠিকানা ব্লার করে রাখবেন।

• ধরেন কেউ এসে আপনার কাছে তার গোপন পাপের কথা বলল। এবং আপনার কাছ থেকে ওয়াদা নিল যে আপনি কাউকে তার গোপন কথা বলবেন না। এখন আপনি ভাবলেন এই ছেলে/মেয়ের অভিভাবককে যদি আমি জানিয়ে দেই তাহলে খুব ভালো হবে তার রিকভারির জন্য। এমন কাজ ভুলেও করবেন না। মুসলিম ভাইবোনদের বিশ্বাস নিয়ে ছিনিমিনি খেলবেন না। বলতে হলে অবশ্যই অনুমতি নিবেন। এটা আমানত, এবং এটার জন্য আপনি পরকালে জিজ্ঞাসিত হবেন।

• আমাদের সঙ্গে নিয়মিত যোগাযোগ রক্ষা করবেন ইনশা আল্লাহ্‌। সপ্তাহে বা দু সপ্তাহে অন্তত একবার সালাম বিনিময় করবেন পেইজে নক করে।

সবশেষে একটা অনুরোধ, আপনারা আন্তরিকতার সাথে কাজ করবেন। জোর করে, মনের বিরুদ্ধে বা লোক দেখানোর জন্য কোন স্টেপ নিবেন না। এই কাজ আপনি করছেন পুরোপুরি আল্লাহ্‌কে সন্তুষ্ট করার উদ্দেশ্যে, উনাকে খুশি করার জন্য। আর কাউকে না। নাম কামানোর জন্য না, নিজের সার্কেলে বাহবা পাওয়ার জন্য না। সবসময় চিন্তা করবেন আপনার কাজ, আপনার চেষ্টা, আপনার পরিশ্রম এ সব কিছুর বিনিময় দিবেন আল্লাহ্‌, আখিরাতে। তাই, কাজে গতি আসুক বা বাধা, মানুষ বাহবা দিক বা গালি দিক, আপনার উপদেশ কেউ শুনুক বা না শুনুক, মানুক বা না মানুক- কোনকিছুকেই কেয়ার করবেন না। আলেমদের সংস্পর্শে থাকার চেষ্টা করেন, জ্ঞানীদের উপদেশ নিবেন, কোন সিদ্ধান্ত নেয়ার আগে নিজেরা আলোচনা করবেন। চোখের হেফাযত করবেন, ফ্রি মিক্সিং এড়িয়ে চলবেন, টাকা পয়সার ব্যাপারে সৎ থাকবেন। বিনয়ী থাকার চেষ্টা করবেন, শয়তানের ধোঁকায় পড়ে মনে অহংকার বা রিয়া যেন না আসে সেদিকে খেয়াল রাখবেন ইনশাআল্লাহ্‌। আল্লাহ্‌র কাছে সবসময় দুয়া করবেন, উনার কাছে সাহায্য চাইবেন। [কথাগুলো সর্বপ্রথম আমাদের নিজেদের উদ্দেশ্যে বলা]

আল্লাহ্‌ (সুবঃ) মানুষকে দুর্বল করে সৃষ্টি করেছেন। আমাদের কোন সামর্থ্য নাই বললেই চলে। আল্লাহর সাহায্য ও সন্তুষ্টি ছাড়া আমাদের সাফল্যের কোন সম্ভাবনা নাই। দুনিয়াবি বিচারে এটা লস্ট প্রজেক্ট। তাই শুধু আল্লাহকে সন্তুষ্ট করার উদ্দেশ্য নিয়ে কাজ করবেন। নইলে করার দরকার নেই। কারণ তাহলে এমনিতেও সত্যিকারের সাফল্য আসবেন না। সাফল্য ফেইসবুকে লাইকের সংখ্যা, ভিডিও ভাইরাল হওয়া, পেপারে নিউয আসা, কিংবা মানুষের কাছে পাওয়া সম্মান, সমাজে সম্মান পাওয়া না। সফলতা হল আসমানে কবুল হওয়া। আর আসমানে কবুল হলে ইন শা আল্লাহ আল্লাহ আমাদের সমাজের মানুষগুলোর, আমাদের অসুস্থ ভাইবোনদের অন্তরগুলোতে সুস্থতা দিবেন।

আল্লাহ্‌ আপনাদের এবং আমাদের হিদায়াত দিক, হিদায়াতের উপর অটল রাখুক। আমীন।
আল্লাহ্‌ (সুবঃ) আমাদের সবাইকে ক্ষমা করে দিক। এই বাংলার অসহায় তরুণ-তরুণী যুবক যুবতীদের পাশে দাঁড়ানোর তৌফিক দিক।
দরুদ ও সালাম বর্ষিত হোক শেষনবী মুহাম্মাদ (সাঃ) এর ওপর।
আসসালামু আলাইকুম ওয়া রহমাতুল্লাহ।

লস্ট মডেস্টির অফিসিয়াল
Website- www.lostmodesty.com
Youtube Channel- www.youtube.com/lostmodesty
Facebook Page- www.fb.com/lostmodesty
Instagram- www.instagram.com/lostmodesty
SoundCloud- [https://soundcloud.com/lostmodesty](https://soundcloud.com/lostmodesty)
Audiomack- [https://audiomack.com/artist/lostmodesty](https://audiomack.com/artist/lostmodesty)
Twitter- [https://twitter.com/lostmodesty](https://twitter.com/lostmodesty)
লস্টমডেস্টির মেইল- [lostmodesty@gmail.com](lostmodesty@gmail.com)
