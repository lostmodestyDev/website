---
title: "নীল রঙের অন্ধকার (দ্বিতীয় কিস্তি)"
date: "2018-08-30"
categories: 
  - "blog"
tags: 
  - "নীল-রঙের-অন্ধকার"
---

আমার নাম গ্যাব্রিয়েল ।

আমি একজন পর্ন  আসক্ত ।

বয়স যখন ১৩ চলছিল তখন একদিন হুট করেই আমি  পর্ন  মুভি দেখা শুরু করেছিলাম ।  প্রথমবার পর্ন  মুভি দেখার অভিজ্ঞতা আমার কাছে খুব সুখকর ছিলনা ।  আমার এখনো মনে আছে ,   প্রথম দিন পর্ন  মুভি দেখার সময় আমার গা গুলিয়ে উঠেছিল । পেটের ভেতরের নাড়ী ভুঁড়িগুলো দলা পাকিয়ে উপরে উঠে আসতে চাচ্ছিল । বমি করতে পারলে যেন আমি হাঁফ ছেড়ে বাঁচবো এরকম মনে  হচ্ছিল  । আসলে , ঐ পর্ন  মুভিটাতে আমি দেখেছিলাম একজন পুরুষ তার সঙ্গিনীর গলা চেপে ধরে তাকে পাশবিক ভাবে নির্যাতন করছে । আমার বয়স যেহেতু অনেক কম ছিল এবং আমি কখনোই এরকম দৃশ্য আগে দেখিনি এজন্য এটা আমি ঠিক হজম করতে পারছিলাম না ।  সেই ভয়াবহ দৃশ্য আমার  মস্তিষ্কে একেবারে চিরস্থায়ী যায়গা দখল করে নিল । আজকেও, এত বছর পরেও আমি সেই দৃশ্যগুলো চোখের সামনে  স্পষ্ট দেখতে পাই ।

প্রথমবার পর্ন  মুভি দেখার পর আমি বেশ কয়েকদিন মানসিক ভাবে বিপর্যস্ত ছিলাম । সব সময় কেমন জানি অস্বস্তি লাগতো । ঠিকমতো খেতে বা ঘুমাতে পারতাম না ।  গা গুলাতো সবসময় ।   কিন্তু তারপরেও আমার ভেতর থেকে  সবসময় একটা তাড়না অনুভব করতাম পর্ন  দেখার । কে জানি আমাকে বলতো  , “ যা গ্যাব্রিয়েল যা  ল্যাপটপ টা অন করে পর্ন  দেখ”।   প্রথমবার পর্ন  মুভি দেখার দুঃসহ অভিজ্ঞতার পর  আমি চাচ্ছিলাম না আবার পর্ন  মুভি  দেখতে ।   কিন্তু ভেতরের তাড়নাটার কাছে , নগ্ন নারীদেহ দেখার লোভের কাছে কয়েকদিনের মধ্যেই আমি  পরাজিত হয়ে গেলাম ।   একদিন ল্যাপটপের কাছে আমাকে ছুটে যেতে হল , ব্রাউজার অন করে  পর্ন  ওয়েবসাইটে লগইন করে পর্ন  দেখতে হল । সেইদিন  থেকেই শুরু হল আমার জীবনের  অন্ধকার পর্ব ।

আমার কিশোর বয়সের এই আদিম প্রবৃত্তির আগুনে কেরেসিন ঢেলেছিল আমার বাবার পর্ন  আসক্তি । আমার বাবার কোন চাকুরী ছিল না । আমার মায়ের চাকুরীর উপরেই আমাদের পুরো সংসার নির্ভরশীল ছিল ।  মা যখন অফিসে চলে যেত,তখন আমার বাবা  ড্রয়িংরুমের সোফাতে বসে টিভিতে ঘন্টার পর ঘন্টা পর্ন  মুভি  দেখত ।  গ্রীষ্মের স্কুল ছুটির দিনগুলোতে আমাকে  বাড়িতেই থাকতে হত । আমার ভেতরে এমনিতেই সবসময় ছিল  পর্ন  দেখার তাড়না , তারওপর নিজের বাবাই যখন এভাবে ড্রয়িংরুমের সোফায় বসে  কোনরকম রাখঢাক না রেখেই খোলামেলা  ভাবে পর্নমুভি দেখত তখন আমি আর কীভাবে নিজেকে আটকাবো ?

আর বাবাও আমাকে কিছু বলতনা ।  বুঝতেই পারছেন পরিস্থিতি কেমন ছিল ।

দিনগুলো এভাবেই চলতে থাকলো ।  স্কুল শেষ করে কলেজে উঠলাম । আমার পর্ন  আসক্তিও আগের মতোই রইলো , কিছুটা বাড়লো বরং ।  আমি তখনো ঠিক বুঝতে পারি নি পর্ন  মুভির আসক্তি আমার কী ক্ষতি করে ফেলেছে ।  যখন বুঝলাম তখন অনেক দেরী হয়ে গেছে ।

জীবনের বেশ কয়েকটি বসন্ত  একাকী পার হবার  পর আমি পেলাম  ভালবাসার মানুষের   খোঁজ ।   প্রথম দেখাতেই ভালো লেগে গিয়েছিল দুজনকে দুজনার । এরপর    বিয়েটা সেরে ফেলতে খুব বেশি দেরী করিনি । কিন্তু আমাদের সংসারটা বেশি দিন টিকলো না ।  প্রথম দিকে  ভালোবাসার কোন কমতি ছিলনা । পাগলের মতো আমি  ভালোবাসতাম ওকে , সেও আমাকে পাগলের মতো ভালবাসতো  । কিন্তু সমস্যাটা ছিল অন্য যায়গায় ।

আমি আমার স্ত্রীর সঙ্গে  দৈহিকমিলনের সময়  সম্পূর্ণ অন্য এক মানুষে পরিণত হয়ে যেতাম  । প্রথম বার  পর্ন মুভিতে দেখা দৃশ্য গুলো আমার চোখের সামনে ভেসে উঠতো বারবার ।   ক্ষুধার্ত বাঘকে   একটুকরো মাংসের সামনে ফেলে  দিলে বাঘ যেমন হয়ে যায় আমার অবস্থাও অনেকটা তেমন হয়ে যেত । আমি যেন একটা পশু হয়ে যেতাম  , যে শুধু   নিজেকেই  তৃপ্ত করতে জানে , যার মন বলে কিছু নেই , যে কখনো  কাউকে ভালোবাসেনি , জানেও না  ভালবাসা কাকে বলে । দৈহিক মিলনের ব্যাপারটা আমার জন্য প্রচন্ড অস্বস্তিকর হয়ে যায় । পুরোটা সময় আমার  ভালবাসার মানুষটাকে  ভোগ করার  একটা মাংসপিন্ড ছাড়া আর কিছুই মনে করতে পারতাম না । আমার স্ত্রী সব  সহ্য করত । কিচ্ছু বলতনা আমাকে । ছলছল চোখে মাঝে মাঝে তাকাতো আমার দিকে। সেই কান্নাভেজা চোখে লেগে থাকতো  অজস্র নীরব দীর্ঘশ্বাস আর বুক ভাঙ্গা চাপা আর্তনাদ ।

নিজেকে ধিক্কার দিতাম বারবার । গ্যাব্রিয়েল , তুমি না তোমার স্ত্রীকে ভালবাসো ? তুমি না তার  নীল চোখের তারায়   খুঁজে  পাও সাত রাজার ধন ? তুমি না একদিন সমুদ্রের পাড়ে সূর্যাস্তের সময় হাঁটতে হাঁটতে  তাকে  স্বপ্ন দেখিয়েছিলে সাদা কালো জঞ্জালে ভরা মিথ্যে কথার এই পৃথিবীটাতে  লাল নীল সংসার পাতার ? তোমার কথা শুনে তাঁর দুচোখের  খুশির  সেই ঝিলিক তুমি ভুলে গেছো । ভুলে গেছো সেই সময়  কিভাবে পরমনির্ভরতায় সে তোমার কাঁধে মাথা রেখেছিল । তোমাকে ঘিরে সেও একটা স্বপ্ন দেখেছিল । সেও চেয়েছিল একটা  ছোট্ট সুখের সংসার ।   আজ তার সঙ্গেই তুমি এমন করছো ?  গ্যাব্রিয়েল তুমি খুব খারাপ মানুষ , গ্যাব্রিয়েল তুমি খুবই  খারাপ মানুষ ।

মানসিকভাবে আমি ভেঙ্গে পড়তে শুরু করলাম । আমার হৃদয়টা সবসময়  খাঁ খাঁ করত ।  আমি চাইতাম আমার স্ত্রীকে ভালবাসতে , পশুর মতো আচরণ না করতে । কিন্তু আমার পর্ন  আসক্তি আমার অন্তরের ভেতরে একটা বিরাট শুন্যতার সৃষ্টি করেছিল,   আমার সমস্ত স্বত্তা থেকে  শুষে নিয়েছিল স্বামী-স্ত্রীর “একান্ত” মুহূর্তে  ভালবাসতে পারার  ক্ষমতা  ।

আমি আর এই ভয়ঙ্কর মানসিক যন্ত্রণা সহ্য করতে পারছিলাম না  কিছুদিনের ভেতরেই আমাদের ছাড়াছাড়ি হয়ে গেল ।আমার এখন বারবার  মনে হয় , ঈশ! আমি যদি কোনদিন পর্ন মুভি না দেখতাম । আমার বাবা যদি পর্ন  আসক্ত না হতো । আমি যদি এমন কোন সমাজে বেড়ে উঠতাম যেখানে  নারীদেহকে স্ক্রিনে এভাবে   ভোগ্যপন্য বানিয়ে  ফেলা হয়নি – তাহলে  পছন্দের মানুষটিকে নিয়ে দেখা আমার স্বপ্নগুলো এভাবে মিথ্যে হয়ে যেত না , ছারখার হয়ে যেত না আমার পৃথিবীটা ।

বৃষ্টি খুব পছন্দ ছিল আমার ।   মাঝে মাঝেই  বৃষ্টিতে   ভিজতাম আমি । একটু বেশিক্ষণ ভিজলেই  আমার  স্ত্রী  ছাতা আর তোয়ালে নিয়ে  হাজির হয়ে যেত । জোরাজুরি করতো মাথা মুছে ছাতার নীচে চলে আসার । আমার যদি জ্বর চলে আসে !

এখনো আকাশ কালো করে বৃষ্টি আসে । আমি সেই বৃষ্টিতে ভিজি ।  এখন আর ছাতা নিয়ে কেউ আসে না আমার জন্য ।

আমি কাঁদি ।

আমার চোখের পানি আর বৃষ্টির পানি মিলেমিশে একাকার হয়ে যায় । আমার কানে বাজতে  থাকে একটা মিষ্টি কন্ঠ - এইযে সাহেব, আর  ঢং করতে হবে না । ঠান্ডা লেগে যাবে তো ।  তাড়াতাড়ি মাথা মুছে ছাতার নিচে চলে আসুন তো, কুইক ।

(মূল লিখাটি [https://fightthenewdrug.org/](https://fightthenewdrug.org/) সাইট থেকে সংগৃহীত)

 

(লস্ট মডেস্টি অনুবাদ টিম কর্তৃক অনূদিত এবং পরিমার্জিত)

প্রথম পর্ব পড়ুন  [এখানে](http://lostmodesty.blogspot.com/2015/09/blog-post.html)

তৃতীয় পর্ব পড়ুন [এখানে](http://lostmodesty.blogspot.com/2015/11/blog-post_9.html)

চতুর্থ পর্ব পড়ুন [এখানে](http://lostmodesty.blogspot.com/2016/02/blog-post_15.html)
