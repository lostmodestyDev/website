---
title: আলকেমি (১)
description: ''
date: 2023-01-08T21:00:00+06:00
redirect_from:
- https://lostmodesty.com/alkemi1/
tags:
- ব্লগ
- আকাশের ওপারে আকাশ
hero: "/uploads/alkemi-3-1.jpg"

---
চৈত্রের অলস দুপুর। সূর্য বেশ ভালোমতোই তার দায়িত্ব পালন করছে। রুক্ষ একটা বাতাস হচ্ছে থেমে থেমে। গরম তাতে কমছে না, বরং আরো বাড়ছে। সাধারণত বাধ্য না হলে এমন সময় কেউ বাইরে বের হয় না। একটা জরুরি কাজ পড়ে গিয়েছিল, বাধ্য হয়ে বেরুতে হয়েছে। এখন ঘরে ফিরছি। বাসার কাছাকাছি আসতেই বেশ মজার একটা ঘটনা চোখে পড়লো। ১৮/১৯ বছরের এক তরুণ বেশ সাজগোজ করে একটা বাসার সামনে দাঁড়িয়ে আছে। চোখের সানগ্লাস, বুকে শার্টের মধ্যে গুঁজে রেখেছে। হাতে প্রেমফুল–টকটকে লাল গোলাপ। কৌতূহল হলো। তরুণের চোখের দৃষ্টি অনুসরণ করে তাকালাম এক ব্যালকনির দিকে। স্কার্ট পরা ষোড়শী এক মিষ্টি কিশোরী। মাথায় কাপড়ের ব্যান্ড দিয়ে চুল বাঁধা। মুচকি মুচকি হাসছে!

প্রচণ্ড গরমে মাথা গরম হয়ে ছিল। হাত চালিয়ে চুলের জঙ্গলে লুকিয়ে থাকা ঘামগুলো গ্রেফতার করতে করতে মুখ দিয়ে অটোমেটিক বের হয়ে গেল, “হায়রে মরার প্রেম! এই গরমে ঠায় দাঁড়িয়ে প্রেম করছে!”

এই ঘটনা মনে করিয়ে দিলো ১২/১৩ বছর আগের একটা ঘটনা। প্রচণ্ড শীত। আমার ঠাণ্ডাও লাগে একটু বেশি। দু’টো সোয়েটারের উপর একটা জ্যাকেট চাপিয়ে বের হয়েছি স্কুলে যাবার জন্য। এর মাঝে দেখি এক তরুণী আপু স্রেফ একটা শাড়ি আর অনেক সাজগোজ করে হাতে ফুল নিয়ে বাসার দিকে ফিরছে। চোখে মুখে খুশির একটা ঝিলিক। ডেট থেকে ফিরছে।

এরকম অনেক ঘটনা দেখেছি, মশার কামড় খেয়ে সারারাত ফোনে কথা বলা, পৃষ্ঠার পর পৃষ্ঠা জুড়ে ভালোবাসার কথা লেখা, ফেইসবুক ‘ফ্রেন্ডকে’ স্রেফ একবার দেখার জন্য অল্প সময়ের নোটিশে দেশের এ মাথা থেকে ও মাথায় চলে যাওয়া! হাত কাটা, ইঁদুর মারা বিষ খাওয়াসহ আরো অনেক কিছু! প্রেমের এই যে পাগলামি, শীত, গ্রীষ্ম, বর্ষা, ঝড়, বৃষ্টি, জলোচ্ছ্বাস কোনো কিছুকেই তোয়াক্কা না করা–এগুলো কেন হয়? নারী পুরুষের এমন তীব্র আকর্ষণের কারণ কী? এমন প্রশ্ন ছিল মনের মধ্যে। উত্তরটা পেলাম বই লিখতে গিয়ে!

আমাদের দেহের ভেতরের বিভিন্ন অঙ্গপ্রত্যঙ্গের যোগাযোগের জন্য এক ধরনের বার্তাবাহক আছে। এরা আমাদের রক্তে, টিস্যুতে, বিভিন্ন অঙ্গপ্রত্যঙ্গে ভ্রমণ করে। বিজ্ঞানের ভাষায় এদের নাম হলো হরমোন। এই হরমোনগুলো আমাদের জন্য খুবই গুরুত্বপূর্ণ।

আমাদের বেড়ে উঠা, শারীরিক ও মানসিক বিকাশ, শরীরের মেটাবলিসম, যৌনতা, প্রজনন, মন ভালো-খারাপ, হতাশা, অনুপ্রেরণা–জীবনের অনেক গুরুত্বপূর্ণ বিষয়ে ব্যাপক ভূমিকা রাখে এই হরমোনগুলো।[\[1\]](#_ftn1) প্রেম ভালোবাসার আলোচনাতেও এই হরমোনগুলো মোটামুটি কেন্দ্রীয় চরিত্র হিসেবেই আবির্ভূত হবার দাবি রাখে। কিন্তু দুঃখজনক ব্যাপার হলো, প্রেম, মোহ, কামনা, যৌনতা, ভালোবাসা–এসব ক্ষেত্রে হৃদয়ের ভূমিকাকে হাইলাইট করা হলেও মস্তিষ্কে এবং দেহে রিলিয হওয়া হরমোনের আলোচনা তেমন আসে না। প্রেমের জগৎটাকে ঠিকমতো বুঝতে না পেরে একের পর এক ভুল করে যাবার পেছনে এই হরমোনের ভূমিকাগুলো না বোঝা অনেকাংশেই দায়ী বলেই মনে হয়।

ভালোবাসার সাথে গুলিয়ে ফেলা হয় এমন দুইটি বিষয় আমরা ইতিমধ্যে জেনে ফেলেছি–মোহ এবং কামনা।

ওকে দেখলেই বুক ধুকপুক করা, বুকে সুখের মতো ব্যথা হওয়া, হৃদপিণ্ডের গতি বেড়ে যাওয়া, পেটের ভেতর প্রজাপতি নাচানাচি করা, হাত পা ঘেমে যাওয়া, নাক-কান চেহারা লাল হয়ে যাওয়া–গবেষকরা বলছেন, মোহের এই শারীরিক পরিবর্তনগুলোর কারণ হলো ‘ফিল গুড’ হরমোন–ডোপামিন, নরেপিনেফ্রিন আর সেরাটোনিন রিলিয হওয়া। এই হরমোনগুলো নিঃসৃত হলে আমাদের ভালো লাগে, আনন্দের অনুভূতি হয়–দিল খুশ হয়ে যায়। বিভিন্ন ধরনের মাদকদ্রব্য যেমন, কোকেইন সেবন করলেও ডোপামিন নিঃসৃত হয়, _পিনিক_ উঠে।[\[2\]](#_ftn2)

আসলে ক্ষণিকের এই মোহ, এই ভালোলাগা মাদকের মতোই ভয়াবহ। চীনের একদল গবেষক গবেষণা করে দেখিয়েছেন, মাদকাসক্তি এবং প্রেমের মধ্যে আচরণগত এবং মস্তিষ্কের বিভিন্ন কেমিক্যাল প্রবাহের দিক থেকে অনেক মিল।[\[3\]](#_ftn3)

NCBI (The National Center for Biotechnology Information)-এ প্রকাশিত সাম্প্রতিক এক গবেষণায় ব্রেইন স্ক্যান করে দেখা গেছে, মাদকাসক্ত মানুষ হঠাৎ করে কোকেইনের মাদক নেওয়া বন্ধ করলে তার শরীর যেভাবে তীব্র প্রতিক্রিয়া দেখায়, ব্রেকআপের পরেও প্রেমিক প্রেমিকাদের মস্তিষ্কে তেমন প্রতিক্রিয়া দেখা যায়।[\[4\]](#_ftn4) ছ্যাঁকা খাওয়া মানুষের মস্তিষ্কের এমআরআই করা হলো। আবার শারীরিক ব্যথায় আছে এমন মানুষের মস্তিষ্কেরও এমআরআই করা হলো। দেখা গেল, দুই ক্ষেত্রেই ব্রেইনের একই ধরনের ছবি পাওয়া যাচ্ছে।[\[5\]](#_ftn5) অর্থাৎ ব্রেকআপে শুধু মানসিক কষ্ট হয় না, গবেষকরা বলছেন, ব্রেকআপের ফলে শারীরিক কষ্টও অনুভূত হয়।[\[6\]](#_ftn6)

ব্রেকআপের সময় ফিল গুড হরমোনগুলো আর রিলিয হয় না, সেই সাথে অবস্থা আরো খারাপ হয়ে যায় করোটিসল (cortisol) নামের একটা হরমোন রিলিয হয়ে। করোটিসল বাবাজির কাজ হলো–প্যারা দেওয়া, এটা হলো স্ট্রেস হরমোন। এই যে ব্রেইনে খুশি থাকার হরমোনগুলোর প্রবাহ বন্ধ হয়ে যাচ্ছে, আবার চাপ সৃষ্টিকারী হরমোনের প্রবাহ হচ্ছে, এ কারণে ব্রেকআপের পর খুব কষ্ট হয়।

স্বভাবতই মানুষ এই কষ্টগুলো এড়াতে চায়। অবচেতন মন অন্তর থেকে চায় ব্রেইনে আবার সেই খুশির হরমোনগুলোর বন্যা বয়ে যাক। তাই বারবার সে মনে করিয়ে দেয় _সেই মানুষটার_ কথা, যার কারণে একসময় সেই হরমোনগুলো রিলিয হয়েছিল। প্রাক্তনকে ভোলা তাই খুব একটা সহজ হয় না।

অন্যদিকে কারো প্রতি ভালোবাসা জন্মালে ব্রেইনে অক্সিটোসিন এবং ভ্যাসোপরেসিন হরমোন নির্গত হয়। এই ধরনের হরমোন সাধারণত দুজন মানুষের মাঝে দীর্ঘস্থায়ী বন্ধন (যেমন মা এবং সন্তানের মধ্যে বন্ধন) গড়ার ক্ষেত্রে বের হয়।[\[7\] ](#_ftn7)আর কামনার সময় সেক্স হরমোন যেমন টেস্টোসটেরন ও এস্ট্রোজেন রিলিয হয়।[\[8\]](#_ftn8)

তো মস্তিষ্কের এমন পরিবর্তন, হরমোন রিলিযের এই রহস্যময় ব্যাপারগুলো শুধু প্রেমিক প্রেমিকাদের মধ্যেই সীমাবদ্ধ থাকে না। সম্পূর্ণ আগন্তুক থেকে শুরু করে স্বল্প পরিচিত কিংবা পরিচিত কিন্তু প্রেমের সম্পর্ক নেই, এমন যে কারো ক্ষেত্রে এর চাইতেও ব্যাপক রহস্যময় ব্যাপার ঘটতে পারে।

***

[\[1\]](#_ftnref1) Hormones, medlineplus.gov- [tinyurl.com/4dds7a67](https://tinyurl.com/4dds7a67)

[\[2\]](#_ftnref2)The Chemistry of Love – [tinyurl.com/ymct7hhf](https://tinyurl.com/ymct7hhf)

Zou Z, Song H, Zhang Y, Zhang X. Romantic Love vs. Drug Addiction May Inspire a New Treatment for Addiction. Front Psychol. Sep 22, 2016- [tinyurl.com/y3eu7tj6](https://tinyurl.com/y3eu7tj6)

How to tell the difference between lust and love, Insider, Jan 27, 2021- tinyurl.com/4xs9hnnt

[\[3\]](#_ftnref3) Romantic Love vs. Drug Addiction May Inspire a New Treatment for Addiction. Front Psychol. Sep 22, 2016- tinyurl.com/y3eu7tj6

[\[4\]](#_ftnref4)Teenage Heartbreak Doesn’t Just Hurt, It Can Kill, scitechconnect.elsevier.com, September 18, 2017-tinyurl.com/36b46ejx

Collins, W. A., Welsh, D. P., & Furman, W. (2009). Adolescent romantic relationships. Annual review of psychology, 60(1), 631-652.

[\[5\]](#_ftnref5) Gunther Moor, B., Crone, E. A., & van der Molen, M. W. (2010). The heartbrake of social rejection: Heart rate deceleration in response to unexpected peer rejection. Psychological science, 21(9), 1326-1333.

Fisher, H. E., Brown, L. L., Aron, A., Strong, G., & Mashek, D. (2010). Reward, addiction, and emotion regulation systems associated with rejection in love. Journal of neurophysiology, 104(1), 51-60.

Schwartz, Barry. "The paradox of choice: Why more is less." (2004).

Witt, J. K., & Dorsch, T. E. (2009). Kicking to bigger uprights: Field goal kicking performance influences perceived size. Perception, 38(9), 1328-1340.

[\[6\]](#_ftnref6) Why Breaking Up Is Like Getting Over A Cocaine Addiction, Says Science, yourtango.com, Jul 31, 2021- [tinyurl.com/35pshj4k](https://tinyurl.com/35pshj4k)

5 Scientific Reasons Why Breakups Are Devastating, huffpost.com, Nov 17, 2011- [tinyurl.com/3wvxktur](https://tinyurl.com/3wvxktur)

[\[7\]](#_ftnref7) Infatuation vs. Love, Diffen.com -[tinyurl.com/2z76pvn2](https://tinyurl.com/2z76pvn2)

8 Ways To Tell The Difference Between Love & Lust, amp.mindbodygreen.com- [tinyurl.com/44avyuvw](https://tinyurl.com/44avyuvw)

How to tell…, Insider - tinyurl.com/4xs9hnnt

Love vs Like: 25 Differences between I Love You and I Like You, marriage.com, Jul 5, 2022- [tinyurl.com/5n9adbzn](https://tinyurl.com/5n9adbzn)

How Love Works. howstuffworks.com - [tinyurl.com/zvh4b8x8](https://tinyurl.com/zvh4b8x8)

[\[8\]](#_ftnref8)The Chemistry of Love – [tinyurl.com/ymct7hhf](https://tinyurl.com/ymct7hhf)

How to tell…- [tinyurl.com/4xs9hnnt](https://tinyurl.com/4xs9hnnt)